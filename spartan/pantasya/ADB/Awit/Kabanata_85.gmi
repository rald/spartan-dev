#Awit
##Kabanata 85

1 Panginoon, ikaw ay naging lingap sa iyong lupain: iyong ibinalik ang nangabihag ng Jacob. 

2 Iyong pinatawad ang kasamaan ng iyong bayan, iyong tinakpan ang lahat nilang kasalanan, (Selah) 

3 Iyong pinawi ang buong poot mo: iyong tinalikdan ang kabangisan ng iyong galit. 

4 Ibalik mo kami, Oh Dios ng aming kaligtasan, at papaglikatin mo ang iyong galit sa amin. 

5 Magagalit ka ba sa amin magpakailan man? Iyo bang ipagpapatuloy ang iyong galit sa lahat ng sali't saling lahi? 

6 Hindi mo ba kami bubuhayin uli: upang ang iyong bayan ay magalak sa iyo? 

7 Ipakita mo sa amin ang iyong kagandahang-loob, Oh Panginoon, at ipagkaloob mo sa amin ang iyong pagliligtas. 

8 Aking pakikinggan kung ano ang sasalitain ng Dios na Panginoon: sapagka't siya'y magsasalita ng kapayapaan sa kaniyang bayan at sa kaniyang mga banal: nguni't huwag silang manumbalik uli sa kaululan. 

9 Tunay na ang kaniyang pagliligtas ay malapit sa kanila na nangatatakot sa kaniya; upang ang kaluwalhatian ay tumahan sa aming lupain. 

10 Kaawaan at katotohanan ay nagsalubong; katuwiran at kapayapaan ay naghalikan. 

11 Katotohanan ay bumubukal sa lupa; at ang katuwiran ay tumungo mula sa langit. 

12 Oo, ibibigay ng Panginoon ang mabuti; at ang ating lupain ay maguunlad ng kaniyang bunga. 

13 Katuwira'y mangunguna sa kaniya; at gagawing daan ang kaniyang mga bakas. 

